---
title: 洞玄灵宝定观经
date: 2018-04-01 16:14:07
tags: 
	- 觉照
	- 观照法门
	- 定照
	- 洞玄灵宝定观经
categories:
	- 观心
comments:
photos:
---
{% fullimage http://p6wzlnrcf.bkt.clouddn.com/12312312312415.jpeg %}
<!-- more -->


  天尊告左玄真人曰：夫欲修道，先能舍事。外事都绝，无与忤心。然后安坐，内观心起。若觉一念起，须除灭务令安静。其次，虽非的有贪着，浮游乱想，亦尽灭除。昼夜勤行，须臾不替。唯灭动心，不灭照心。但凝空心，不凝住心。不依一法，而心常住。然则凡心，躁兢其次，初学息心甚难，或息不得，暂停还失。去留交战，百体流行。久久精思，方乃调熟。勿以暂收不得，遂废千生之业。少得静已，则于行立坐卧之时，涉事之处，喧闹之所，皆作意安。有事无事，常若无心。处静处喧，其志惟一。若束心太急，又则成病。气发狂颠，是其候也。心若不动，又须放任。宽急得所，自恒调适。制而不着，放而不动。处喧无恶，涉事无恼者，此是真定。不以涉事无恼，故求多事；不以处喧无恶，强来就喧。以无事为真宅，有事为应迹。若水镜之为鉴，则随物而现形。善巧方便，唯能入定。慧发迟速，则不由人。勿令定中，急急求慧。急则伤性，伤则无慧。若定不求慧，而慧自生，此名真慧。慧而不用，实智若愚。益资定慧，双美无极。若定中念想，多感众邪。妖精百魅，随心应见。所见天尊，诸仙真人，是其祥也。唯念定心之上，豁然无覆；定心之下，旷然无基。旧业日消，新业不造。无所挂碍，迥脱尘笼。行而久之，自然得道。

  夫得道之人，凡有七候。一者，心得易定，觉诸尘漏。二者，宿疾普销，身心轻爽。三者，填补夭损，还年复命。四者，延数万岁，名曰仙人。五者，炼形为气，名曰真人。六者，炼气成神，名曰神人。七者，炼神合道，名曰至人。其于鉴力，随候益明。得至道成，慧乃圆备。若乃久学定心，身无一候。促龄秽质，色谢方空。自云慧觉，又称成道者，求道之理，实所未然。说颂曰：智起生于境，火发生于缘。各是真种性，承流失道源。起心欲息知，心起知更烦。了知性本空，知则众妙门。
  
  #转载自网络